#Examinationsuppgift case 1:1

##Uppgift

###Helena och hennes arbetssituation

Helena arbetar som IT-ansvarig inom sjukvården sedan ett år tillbaka. Tjänsten fick hon i hård konkurrens med andra, trots att 
hon inte trodde på sig själv. Den stora organisationen är politiskt styrd och Helena känner att hennes förmåga att påverka 
sin arbetssituation är liten. Helenas goda minne och förmåga att vara snabb i tanken börjar att svikta, hennes tilltro 
på sig själv har avtagit. Klarar hon verkligen sitt arbete? För att orka med det höga arbetstempot tränar Helena minst fyra 
dagar i veckan och har dessutom ökat träningen för att orka med den allt tuffare arbetsbelastningen. Det blir ofta en snabb 
lunch tillsammans med någon arbetskamrat som hon samtidigt kan prata jobb med. På kvällarna är hon, trots träningen, så trött 
att hon tackar nej till att umgås med sina vänner. Trots sin trötthet så har Helena svårt att sova om nätterna.

Läs om: __Erikssons hälsokors__, __Aron Antonovskys KASAM__, __Maslows behovstrappa__ och __WHO:s__, __Nordenfelts__ och 
__Britt Johanssons definition av hälsa__.

* Hur kan välbefinnandet och livskvalitet värderas i ovanstående case?
* Var befinner sig Helena på Katie Erikssons _Hälsokors_?
* På vilket sätt kan man öka Helenas _KASAM_?
* Vilka behov måste vara tillfredsställda för att Helena ska uppleva hälsa och välbefinnande utifrån Maslows _behovstrappa_?

##Svar
Jag utgår i mitt svar från att läsaren har kunskaper motsvarande kursboken Hälsopedagogik.

Helena verkar ha låg livskvalitet eftersom hon är så trött att hon tackar nej till att göra det hon normalt gjorde tidigare: 
att umgås med sina vänner. Välbefinnandet verkar också vara lågt eftersom hennes goda minne och snabbhet i tanken har
försämrats.

Helena verkar vara kroppsligt frisk eftersom hon klarar att träna fyra dagar i veckan och dessutom ökar träningen. Det
försämrade minnet beror troligen på stress och sömnbrist och inte på någon demenssjukdom. Hon är alltså medicinskt frisk, men mår dåligt och befinner sig alltså i A på Hälsokorset.

Enligt KASAM-teorin finns det 17 stärkande faktorer: 10 individfaktorer (inre faktorer) och 7 omgivningsfaktorer (yttre
faktorer).

###Individfaktorer

Helena har troligen _god social kapacitet_ eftersom hennes vänner vill umgås med henne och hon lunchar med någon kollega.
Hon borde därför kunna använda denna kapacitet till att t.ex. kunna samarbeta och på så sätt minska sin arbetsbörda.
Hon kanske också kan be sin chef om att få hjälp med prioriteringen av arbetsuppgifterna.

Hon hade lågt självförtroende från början. Hon blev utvald till jobbet i hård konkurrens
och hon borde kunna få reda på från dem som valde ut henne varför de valde henne. Denna information skulle kunna bidra till
att stärka hennes _positiva självförtroende_. Hon har förmodligen klarat tidigare jobb bra och hon borde kunna hämta
självförtroende ur att det gick bra då.

Helenas tilltro på sig själv har avtagit och det verkar bero på försämrat minne och snabbhet. Hon kanske inte vet att detta
troligen beror på sömnbrist och stress och att sömnbristen troligen orsakas av stressen. Att få denna kunskap skulle kanske
öka hennes _inre självsäkerhet_.

Eftersom hon är stressad och har varit så en längre tid så verkar hon inte ha _framgångsrik coping_. När det gäller coping
är en konfronterande strategi oftast bäẗtre. Helenas ökning av träningen från en redan hög nivå är kanske ett undvikande
beteende. Visserligen är det nyttigt att träna, men fyra dagar i veckan borde räcka, t.o.m. två dagar kan räcka om man 
utövar vardagsmotion.

Att hon varit snabb i tanken tyder på _intelligens och kreativitet_ vid normala förhållanden.

Hon kan kanske _utveckla hobbyer_ mer. Hon är förmodligen datorintresserad eftersom hon jobbar som IT-ansvarig. Hon verkar
också vara intresserad av träning. Hon kan kanske kombinera dessa intressen och utveckla appar för träning.

Hon verkar säga att hon ökat träningen för att klara arbetsbelastningen och det tyder på _inre "locus of control"_, men
hård träning kanske inte leder till egna tankar. Hon upplever att hon inte kan påverka sin arbetssituation eftersom hon jobbar 
i en stor organisation. Hon har alltså även ett _yttre "locus of control"_.

Allt tyder på att hon har _god impulskontroll_.

Hon motionerar ju regelbundet vilket tyder på _hög aktivitet och energi_. Hon har bra förutsättningar för att ta tag i sin 
situation.

Just nu verkar det som om hon inte har så mycket _optimism och framtidstro_. Att organisationen är politiskt styrd är ingen
nackdel eftersom det innebär att hon kan vända sig till politiker för att få igenom övergripande förändringar. Hjälper inte
detta kan man påverka väljarna med t.ex. insändare eller blogginlägg som kan vara anonyma. Hon skulle också kunna kontakta
facket för att ta upp sin arbetssituation. Dessutom kan man ju som IT-ansvarig ta fram förslag till nya IT-system som 
underlättar arbetet och den tekniska utvecklinge gör att datorerna blir snabbare för varje datorgeneration. Det är alltså
möjligt att ha framtidstro i detta jobb. Att vara IT-ansvarig i sjukvården borde kunna vara ett meningsfullt arbete,
ty sjukvården leder ju till hälsa och trygghet för många. Hon borde bli påmind om dessa positiva möjligheter med hennes
arbete.

###Omgivningsfaktorer

Som IT-ansvarig jobbar man med _att hjälpa andra_.

Enligt bilden verkar hon ha vigselring och då borde hennes man kunna uppfylla några av omgivningsfaktorerna (yttre faktorer),
men även andra kan ha dessa roller:

* _Ha betydelsefulla andra_
* _Kunna känna tillit_
* _Kunna dela värderingssystemet_.

Det är bra för KASAM om organisationen har _klart definierade gränser och normsystem_. I och med att organisationen är
politiskt styrd kan den påverkas mer om man går med i ett politiskt parti som är representerat i kommunen eller 
landstinget. Denna organisation måste följa t.ex. Förvaltningslagen, Tryckfrihetsförordningen och många andra lagar.
Det är kanske lite oklart med normerna för den tjänst hon har, ty jag vet inte om det är en nyinrättad tjänst eller
om någon annan har haft den tidigare. Om tjänsten inte är ny kan det finnas starka förväntningar på vad hon borde göra från
övrig personal. Det bör finnas en tydlig arbetsbeskrivning som hon kan ta del av.

Det är alltid en fördel att ha _positiva föräldra- och barnrelationer_, men det framgår inte av detta fall.

Om det är _klara förhållningsregler i hemmet_ framgår inte heller.

###Maslows behovstrappa

__Fysiologiska behov__: Helena lider troligen av sömnbrist. Hon har kanske hamnat i en ond spiral där stress
leder till sömnsvårigheter, vilka leder till dåligt minne och långsamhet, vilka leder till ökad stress och ökade 
sömnsvårigheter o.s.v. Man bör först prova tips för god sömn i några dagar: t.ex. slopa koffein efter ca kl. 17
och dricka kamomillte på kvällen. Att badda pannan med något kallt kan hjälpa. Att skriva ner sina bekymmer.
Att spela logiska spel, t.ex. fyra i rad på handdator, tröttar ut frontalloben och man somnar lättare. I vissa fall
hjälper inte detta. Ett sätt att då bryta denna onda spiral skulle kunna vara sömnmedicin i några dagar. Ett annat
sätt skulle kunna vara sjukskrivning, men man skulle behöva följa upp om det hjälper. Hon skulle kunna kontakta
företagshälsovården eller annan sjukvård för att få råd och eventuella mediciner. När man väl är utvilad kan man
lättare ta itu med problemen som ledde till stressen.

__Trygghet och säkerhet__: Hon skulle kunna ha rutiner i vardagen, t.ex. rutiner för sänggåendet.

__Kärlek och gemenskap__: Detta handlar om uppväxtåren, men var troligen bra i Helenas fall eftersom hon hade hälsa tidigare.

__Uppskattning och accepterande__: Hon lunchar med kollegor, men hon ses kanske inte av sin chef.

__Självbestämmande och självkontroll__: Hon anser att hon inte kan påverka sin egen arbetssituation, men jag har tidigare
visat vid KASAM angående _optimism och framtidstro_ samt _klart definierade gränser och normsystem_ att hon har en hel del möjligheter via fack och politiska partier, ty det är en politiskt styrd organisation.

__Meningsfull aktivitet__: Hennes jobb bör ju ha en mening för samhället, ty annars borde det inte finansieras av 
skattebetalarna, men hon kan ju tycka att det finns andra som kan utföra hennes jobb bättre. Under KASAM angående 
_utveckla hobbyer_ fanns förslag på en hobby för henne.

__Självförverkligande__: Om hon kommer igenom den nuvarande krisen utan att bli av med jobbet eller bli långtidssjukskriven
så kan hon uppleva självförverkligande på jobbet eller på fritiden. Detta kallas en trappa eftersom man måste nå de
tidigare trappstegen innan man kan nå nästa. Dock varierar hur högt man kommer under livet, enligt denna teori som
vidareutvecklats till Kendricks behovspyramid.
